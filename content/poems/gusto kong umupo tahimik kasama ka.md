---
title: "Gusto kong umupo tahimik kasama ka"
date: "2018-10-06"
tags:
- "seedlings"
sr-due: 2023-02-07
sr-interval: 3
sr-ease: 250
---

Gusto ko maging tahimik kasama ka  
Nakaupo sa damuhan  
Nakatingin sa kawalan  
Tahimik lang  
Kasama ka  

Pinagmamasdan ang tuktok ng Kordilyera  
Pinagmamasdan ang langit na lila  
Doon  
Nakaupo  
Tahimik lang  
Kasama ka  

Pagkat parati akong mag-isa  
Tahimik lang  
Walang kasama  
At narinig ko na  
Ang lahat ng tunog  
Na nanggagaling sa aking sarili  

Naguumapaw sila  
Sa katahimikan  
Pagkat ako'y nakaupo  
Sa damuhan  
Na pinaliguan  
Ng dayami  

Mag-isa  
Tahimik  
Nakatulala  

Bumibilang ng hininga  
At ngayon handa na akong  
Tawagin ka  
Sa tabi ko  
At magkasama na tayong  
Titingin sa kawalan  

Dahil gusto kong sumandal sayo  
Habang tanaw ang mundo  
Dito  
Tahimik lang  
Kasama ka  