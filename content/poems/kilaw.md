---
title: "Kilaw"
date: "2020-02-16"
tags:
- "seedlings"
- "pangasinan"
sr-due: 2024-10-26
sr-interval: 450
sr-ease: 230
---

Inmalagey so baka  
Singa kakaalagey na duwaran saklor ton  
Akatakeray singer  
Ya manguguyor ed sikato  

Diya  
Ed sayan tiyempo  
Ed sayan pasen  

Kukuninengen kon maong  
So sayan baleg ya ayep  
Mankelkelaw ak  
Ed agto igagalaw  

Singa  
Samay statuwan kilaw  
Ya gawad tinetemek ya balbalitok  
Na saramay Israelitan  
Ag-akaalagar ed inyepas nen Moises  
Manlapud Sinai  

Balet sayan olimaw  
Et aliwan idolon babagatan  
Tan pandayewan  

Sikato  
So mandadayew  
Ed dagem  
Ed amagan dayami  
Ed betel na labi  

Ya kalkalnan mamapaabig  
Ed asinit-sinit ton baog.  
Misalsalamat  
Ed sakey lalamet ya agew  
Ya inkiarawi tod  
Talem na barang  

Akaalagey  
Balet akatalimokor iray mata to  
Mikekerew na panamapalar,  
Manpipikasi,  
Man-ingas  

Ed sayan tiyempo  
Ed sayan pasen  

***
Impatalos ed Filipino: [[translations/guya|Guya]]