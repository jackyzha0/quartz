---
title: "Dati"
date: "2023-03-04"
tags:
- "seedlings"
sr-due: 2023-08-06
sr-interval: 3
sr-ease: 250
---

Dati  
tuwing naglalakad kami ni Lea sa umaga,  
madalas naming masulyapan  
si Chewy
at ang kapatid nitong  
si Miya.  

Ginaganahan kaming maglakad  
nagbabakasakaling  
mapanood muli silang  
naglululundag at nagtatatahol  
habang pinagmamasdan namin sila
mula sa balkonahe nila.  

Pero isang araw  
hindi na namin ulit narinig ang dalawa  
hindi na namin ulit nakita  
at ang parati na naming nadaratnan  
sa aming paglalakad  
ay si Trixie  
na maghapong nakakulong  
na ilang ulit naming pinangarap bilhin na  
nang mailigtas mula  
sa walang-hanggang kalungkutan.  

Bagay na di namin magawa-gawa  
at dahilan kung bakit  
hindi na kami naglalakad  
sa umaga.  