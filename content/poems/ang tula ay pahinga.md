---
title: "Ang Tula ay Pahinga"
date: "2019-05-14"
tags:
- "seedlings"
- "filipino"
sr-due: 2023-03-24
sr-interval: 3
sr-ease: 250
---

Ang tula ay pahinga  
Isang mahabang tulog pagkatapos ng maghapong paglalaba  
Ng mga namantsyahang pangarap  

Isang taimtim na panalangin  
Pagkatapos ng buong araw na pagtatampisaw  
Sa lungkot, takot, at pighati  

Ang tula ay paghinga  
Sa dulo ng walang-katapusang paggapang  
Sa pagitan ng mga dumi, bato, at guano  
Na pumapagitan sa lagusan at ginto  

Isang marahang pagdampi ng ulo  
Sa balikat ng sinisinta  
Habang hinihintay ang susunod na istasyon ng bus  

Ang pagsulat ng tula  
Ay pagpapahinga  
Isang maikling kamatayan  
Sa gitna ng ating mga araw  

Pagka't ang hindi tumitigil  
At hindi pa namamatay  
Ay hindi pa tunay na nabubuhay  
At sa buhay nagaantay  

Ang pagsulat ng tula  
Ay paghinga  
Isang muling pagkabuhay  
Pagkatapos ng maikling pakikipagniig  
Sa abo  