---
title: "Patawarin Mo Ang Mga Magsasaka"
date: "2022-07-08"
tags:
- "seedlings"
- "filipino"
sr-due: 2022-07-09
sr-interval: 1
sr-ease: 230
---

Hihugasan ng magsasaka
Ang bukid
Gamit ang baga
Na nasa dulo
Ng salubsob
Na hawak niya.

Sinisimulan niya sa dulo
Ng isang linya
Ng pinaggapasan ng palay,
Mga dayaming hindi na nahugot
Tapos uulitin niya
Sa ibang linya.

Ilang beses nyang gagawin ito
Hanggang lumiliyab na
Ang lahat ng pinagsakaan niya,
Nagliliyab sa apoy na agad hinihipan
Ng hangin mula sa hilaga
Na mabilis na papatay sa sunog.

Sa paglaho ng apoy
Ay lilipad na rin ang kaluluwa niyang usok,
Lilipad kasama ng mga pipit
Tatawirin nila ang bukid na ito
Papunta sa sitiong iyon.

Sa pagdating ng dilim,
Iiwan na ng magsasa
Ang liyab
Usok
At anumang naiwang
Dumi sa bukid
At maglalakad na siya
Pauwi.

Mamayang gabi,
Habang humihilik siya sa pagod
Dahan-dahang mauubos ang usok
At ang bukid
Na naging ginto bago mag-ani
Ay iitim
Parang bangkay ng minamahal
Na sinunog
Sa krematoriya.

Ganito maghugas
Ng kasalanan ang magsasaka
Sa lupang sinaktan niya.
At sasaktan muli
Pagkagising niya
Mula sa malalim niyang pagkakatulog.

***
Isinalin mula sa Pangasinan: [[poems/perdonam iray dumaralos]]