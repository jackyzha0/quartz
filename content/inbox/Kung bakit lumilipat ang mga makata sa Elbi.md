# Kung bakit lumilipat ang mga makata sa Elbi

Lumilipat ang mga makata sa Elbi

dahil madalas doon sa kaniyang mga parang

sa gitna ng kaniyang naglalakihang mga puno

kapag ganap ang kabilugan ng buwan

naroon ang mga taludtod

sumasayaw paikot sa mga saknong

na hugis tanaga, minsa’y haiku, minsa’y liriko.

May ilan ring nagkakamabutihan

palihim na lumilisan

dalawahang magsosolo

sa gilid ng mababatong sapa ng Molawin

at sa likod ng mga dao

nagnanakaw ng halik ang isa bago may makakita

kunwaring iilag naman ang isa

kahit namumula ang mga pisngi niya.

Pero mas madalas

may bigla nalang maglalakad ng marahan

paalis sa bilog

sasayaw sa himig na siya lamang ang nakaririnig

at aawit

sa wikang siya lamang ang nakaiintindi

nakapikit ang mga mata

umiindak

malayang-malaya.

Naroon silang lahat

sa damuhan

lumilitaw sa sinumang bukas

at handang mag-antay

sa sinumang nanlulumo o natatakot

o nagsawa na sa init, at ingay, at usok.

At kapag madadala ka sa tamis ng tugtog

at sa halina ng mga salita

makalilimutan mong magingat

sa panonood sa kanila

may makaririnig sa kaluskos ng mga dahong

gawa ng iyong mga paa

at baka

baka lang

mapalingon silang lahat sayo

nakangiting magsasabi

“Sandali lang.”

Tag: [[Poetry - Filipino]]

